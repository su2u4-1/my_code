<!DOCTYPE html>
<html lang="zh-tw">

<head>
        <meta charset="UTF-8">
        <title>道德經</title>
</head>

<body>
        <h1>道德經</h1>
        <h2>道經</h2>
        <h3>一章</h3>
        <h4>道可道。非常道。名可名。非常名。無名。天地之始。有名。萬物之母。故常無欲。以觀其妙。常有欲。以觀其徼。此兩者。同出而異名。同謂之玄。玄之又玄。眾妙之門。</h4>
        <h3>二章</h3>
        <h4>天下皆知美之為美。斯惡已。皆知善之為善。斯不善已。有無相生。難易相成。長短相形。高下相盈。音聲相和。前後相隨。是以聖人處無為之事。行不言之教。萬物作而不為始。生而不有。為而不恃。功成而弗居。夫唯弗居。是以不去。
        </h4>
        <h3>三章</h3>
        <h4>不尚賢。使民不爭。不貴難得之貨。使民不為盜。不見可欲。使民不亂。是以聖人之治。虛其心。實其腹。弱其志。強其骨。常使民無知無欲。使夫智者不敢為也。為無為。則無不治。</h4>
        <h3>四章</h3>
        <h4>道沖。而用之或不盈。淵兮。似萬物之宗。湛兮。似或存。吾不知誰之子。象帝之先。</h4>
        <h3>五章</h3>
        <h4>天地不仁。以萬物為芻狗。聖人不仁。以百姓為芻狗。天地之間。其猶橐籥乎。虛而不屈。動而愈出。多言數窮。不如守中。</h4>
        <h3>六章</h3>
        <h4>谷神不死。是謂玄牝。玄牝之門。是謂天地根。綿綿若存。用之不勤。</h4>
        <h3>七章</h3>
        <h4>天長地久。天地所以能長且久者。以其不自生。故能長生。是以聖人後其身而身先。外其身而身存。非以其無私邪。故能成其私。</h4>
        <h3>八章</h3>
        <h4>上善若水。水善利萬物而不爭。處眾人之所惡。故幾於道。居善地。心善淵。與善仁。言善信。政善治。事善能。動善時。夫唯不爭。故無尤。</h4>
        <h3>九章</h3>
        <h4>持而盈之。不如其已。揣而銳之。不可長保。金玉滿堂。莫之能守。富貴而驕。自遺其咎。功遂身退。天之道也。</h4>
        <h3>十章</h3>
        <h4>載營魄抱一。能無離乎。專氣致柔。能如嬰兒乎。滌除玄鑒。能無疵乎。愛民治國。能無為乎。天門開闔。能為雌乎。明白四達。能無知乎。</h4>
        <h3>十一章</h3>
        <h4>三十輻。共一轂。當其無。有車之用。埏埴以為器。當其無。有器之用。鑿戶牖以為室。當其無。有室之用。故有之以為利。無之以為用。</h4>
        <h3>十二章</h3>
        <h4>五色令人目盲。五音令人耳聾。五味令人口爽。馳騁畋獵。令人心發狂。難得之貨。令人行妨。是以聖人為腹不為目。故去彼取此。</h4>
        <h3>十三章</h3>
        <h4>寵辱若驚。貴大患若身。何謂寵辱若驚。寵為下。得之若驚。失之若驚。是謂寵辱若驚。何謂貴大患若身。吾所以有大患者。為吾有身。及吾無身。吾有何患。故貴以身為天下。若可寄天下。愛以身為天下。若可託天下。</h4>
        <h3>十四章</h3>
        <h4>視之不見。名曰夷。聽之不聞。名曰希。搏之不得。名曰微。此三者不可致詰。故混而為一。其上不皦。其下不昧。繩繩兮不可名。復歸於無物。是謂無狀之狀。無物之象。是謂惚恍。迎之不見其首。隨之不見其後。執古之道。以御今之有。能知古始。是謂道紀。
        </h4>
        <h3>十五章</h3>
        <h4>古之善為士者。微妙玄通。深不可識。夫唯不可識。故強為之容。豫兮若冬涉川。猶兮若畏四鄰。儼兮其若客。渙兮其若冰釋。敦兮其若樸。曠兮其若谷。混兮其若濁。孰能濁以靜之徐清。孰能安以動之徐生。保此道者。不欲盈。夫唯不盈。故能蔽而新成。
        </h4>
        <h3>十六章</h3>
        <h4>致虛極。守靜篤。萬物並作。吾以觀復。夫物芸芸。各復歸其根。歸根曰靜。靜曰復命。復命曰常。知常曰明。不知常。妄作凶。知常容。容乃公。公乃全。全乃天。天乃道。道乃久。沒身不殆。</h4>
        <h3>十七章</h3>
        <h4>太上。下知有之。其次。親而譽之。其次。畏之。其次。侮之。信不足焉。有不信焉。悠兮其貴言。功成事遂。百姓皆謂：我自然。</h4>
        <h3>十八章</h3>
        <h4>大道廢。有仁義。六親不和。有孝慈。國家昏亂。有忠臣。</h4>
        <h3>十九章</h3>
        <h4>絕智棄辯。民利百倍。絕偽棄詐。民復孝慈。絕巧棄利。盜賊無有。此三者以為文。不足。故令有所屬。見素抱樸。少私寡欲。</h4>
        <h3>二十章</h3>
        <h4>絕學無憂。唯之與阿。相去幾何。美之與惡。相去若何。人之所畏。不可不畏。荒兮。其未央哉。眾人熙熙。如享太牢。如春登臺。我獨泊兮。其未兆。如嬰兒之未孩。儽儽兮。若無所歸。眾人皆有餘。而我獨若遺。我愚人之心也哉。沌沌兮。俗人昭昭。我獨昏昏。俗人察察。我獨悶悶。澹兮其若海。飂兮若無止。眾人皆有以。而我獨頑且鄙。我獨異於人。而貴食母。
        </h4>
        <h3>二十一章</h3>
        <h4>孔德之容。惟道是從。道之為物。惟恍惟惚。惚兮恍兮。其中有象。恍兮惚兮。其中有物。窈兮冥兮。其中有精。冥兮窈兮。其中有信。自今及古。其名不去。以閱眾甫。吾何以知眾甫之狀哉。以此。</h4>
        <h3>二十二章</h3>
        <h4>曲則全。枉則直。漥則盈。敝則新。少則得。多則惑。是以聖人抱一為天下式。不自見。故明。不自是。故彰。不自伐。故有功。不自矜。故能長。夫唯不爭。故天下莫能與之爭。古之所謂曲則全者。豈虛言哉。誠全而歸之。</h4>
        <h3>二十三章</h3>
        <h4>希言自然。故飄風不終朝。驟雨不終日。孰為此者。天地。天地尚不能久。而況於人乎。故從事於道者。同於道。德者。同於德。失者。同於失。同於德者。道亦德之。同於失者。道亦失之。信不足焉。有不信焉。</h4>
        <h3>二十四章</h3>
        <h4>企者不立。跨者不行。自見者不明。自是者不彰。自伐者無功。自矜者不長。其在道也。曰餘食贅形。物或惡之。故有道者不處。</h4>
        <h3>二十五章</h3>
        <h4>有物混成。先天地生。寂兮寥兮。獨立而不改。周行而不殆。可以為天地母。吾不知其名。強字之曰道。強為之名曰大。大曰逝。逝曰遠。遠曰反。故道大。天大。地大。人亦大。域中有四大。而人居其一焉。人法地。地法天。天法道。道法自然。
        </h4>
        <h3>二十六章</h3>
        <h4>重為輕根。靜為躁君。是以君子終日行不離輜重。雖有榮觀。燕處超然。奈何萬乘之主。而以身輕天下。輕則失根。躁則失君。</h4>
        <h3>二十七章</h3>
        <h4>善行無轍跡。善言無瑕謫。善數不用籌策。善閉無關楗而不可開。善結無繩約而不可解。是以聖人常善救人。故無棄人。常善救物。故無棄物。是謂襲明。故善人者。不善人之師。不善人者。善人之資。不貴其師。不愛其資。雖智大迷。是謂要妙。
        </h4>
        <h3>二十八章</h3>
        <h4>知其雄。守其雌。為天下谿。為天下谿。常德不離。復歸於嬰兒。知其白。守其辱。為天下谷。為天下谷。常德乃足。復歸於樸。樸散則為器。聖人用之。則為官長。故大制不割。</h4>
        <h3>二十九章</h3>
        <h4>將欲取天下而為之。吾見其不得已。天下神器。不可為也。不可執也。為者敗之。執者失之。是以聖人無為。故無敗。無執。故無失。故物或行或隨。或噓或吹。或強或羸。或培或墮。是以聖人去甚。去奢。去泰。</h4>
        <h3>三十章</h3>
        <h4>以道佐人主者。不以兵強天下。其事好還。師之所處。荊棘生焉。善有果而已。不以取強。果而勿矜。果而勿伐。果而勿驕。果而不得已。果而勿強。物壯則老。是謂不道。不道早已。</h4>
        <h3>三十一章</h3>
        <h4>夫兵者。不祥之器。物或惡之。故有道者不處。君子居則貴左。用兵則貴右。兵者不祥之器。非君子之器。不得已而用之。恬淡為上。勝而不美。而美之者。是樂殺人。夫樂殺人者。則不可得志於天下矣。吉事尚左。凶事尚右。偏將軍居左。上將軍居右。言以喪禮處之。殺人之眾。以悲哀泣之。戰勝以喪禮處之。
        </h4>
        <h3>三十二章</h3>
        <h4>道常無名樸。雖小。天下莫能臣。侯王若能守之。萬物將自賓。天地相合。以降甘露。民莫之令而自均。始制有名。名亦既有。夫亦將知止。知止可以不殆。譬道之在天下。猶川谷之於江海。</h4>
        <h3>三十三章</h3>
        <h4>知人者智。自知者明。勝人者有力。自勝者強。知足者富。強行者有志。不失其所者久。死而不亡者壽。</h4>
        <h3>三十四章</h3>
        <h4>大道氾兮。其可左右。萬物恃之以生而不辭。功成而不有。衣養萬物而不為主。可名於小。萬物歸焉而不為主。可名為大。以其終不自為大。故能成其大。</h4>
        <h3>三十五章</h3>
        <h4>執大象。天下往。往而不害。安平泰。樂與餌。過客止。道之出口。淡乎其無味。視之不足見。聽之不足聞。用之不足既。</h4>
        <h3>三十六章</h3>
        <h4>將欲歙之。必固張之。將欲弱之。必固強之。將欲廢之。必固舉之。將欲取之。必固與之。是謂微明。柔弱勝剛強。魚不可脫於淵。國之利器不可以示人。</h4>
        <h3>三十七章</h3>
        <h4>道常無為而無不為。侯王若能守之。萬物將自化。化而欲作。吾將鎮之以無名之樸。無名之樸。夫亦將不欲。不欲以靜。天下將自正。</h4>
        <h2>德經</h2>
        <h3>三十八章</h3>
        <h4>上德不德。是以有德。下德不失德。是以無德。上德無為而無以為。上仁為之而無以為。上義為之而有以為。上禮為之而莫之應。則攘臂而扔之。故失道而後德。失德而後仁。失仁而後義。失義而後禮。夫禮者。忠信之薄。而亂之首。前識者。道之華。而愚之始。是以大丈夫處其厚。不居其薄。處其實。不居其華。故去彼而取此。
        </h4>
        <h3>三十九章</h3>
        <h4>昔之得一者。天得一以清。地得一以寧。神得一以靈。谷得一以盈。萬物得一以生。侯王得一以為天下正。其致之也。謂天無以清。將恐裂。地無以寧。將恐廢。神無以靈。將恐歇。谷無以盈。將恐竭。萬物無以生。將恐滅。侯王無以正。將恐蹶。故貴以賤為本。高以下為基。是以侯王自稱孤。寡。不穀。此非以賤為本邪。非乎。故至譽無譽。是故不欲琭琭如玉。珞珞如石。
        </h4>
        <h3>四十章</h3>
        <h4>反者道之動。弱者道之用。天下萬物生於有。有生於無。</h4>
        <h3>四十一章</h3>
        <h4>上士聞道。勤而行之。中士聞道。若存若亡。下士聞道。大笑之。不笑不足以為道。故建言有之。明道若昧。進道若退。夷道若纇。上德若谷。大白若辱。廣德若不足。建德若偷。質真若渝。大方無隅。大器晚成。大音希聲。大象無形。道隱無名。夫唯道。善貸且成。
        </h4>
        <h3>四十二章</h3>
        <h4>道生一。一生二。二生三。三生萬物。萬物負陰而抱陽。沖氣以為和。</h4>
        <h3>四十三章</h3>
        <h4>天下之至柔。馳騁天下之至堅。無有入無間。吾是以知無為之有益。不言之教。無為之益。天下希及之。</h4>
        <h3>四十四章</h3>
        <h4>名與身孰親。身與貨孰多。得與亡孰病。甚愛必大費。多藏必厚亡。故知足不辱。知止不殆。可以長久。</h4>
        <h3>四十五章</h3>
        <h4>大成若缺。其用不弊。大盈若沖。其用不窮。大直若屈。大巧若拙。大辯若訥。躁勝寒。靜勝熱。清靜為天下正。</h4>
        <h3>四十六章</h3>
        <h4>天下有道。卻走馬以糞。天下無道。戎馬生於郊。咎莫大於欲得。禍莫大於不知足。故知足之足。常足矣。</h4>
        <h3>四十七章</h3>
        <h4>不出戶。知天下。不闚牖。見天道。其出彌遠。其知彌少。是以聖人不行而知。不見而明。不為而成。</h4>
        <h3>四十八章</h3>
        <h4>為學日益。為道日損。損之又損。以至於無為。無為而無不為。取天下常以無事。及其有事。不足以取天下。</h4>
        <h3>四十九章</h3>
        <h4>聖人常無心。以百姓心為心。善者。吾善之。不善者。吾亦善之。德善。信者。吾信之。不信者。吾亦信之。德信。聖人在天下。歙歙焉。為天下渾其心。百姓皆注其耳目。聖人皆孩之。</h4>
        <h3>五十章</h3>
        <h4>出生入死。生之徒。十有三。死之徒。十有三。人之生生。動之於死地。亦十有三。夫何故。以其生生之厚。蓋聞善攝生者。陸行不遇兕虎。入軍不被甲兵。兕無所投其角。虎無所用其爪。兵無所容其刃。夫何故。以其無死地。</h4>
        <h3>五十一章</h3>
        <h4>道生之。德畜之。物形之。勢成之。是以萬物莫不尊道而貴德。道之尊。德之貴。夫莫之命而常自然。故道生之。德畜之。長之育之。亭之毒之。養之覆之。生而不有。為而不恃。長而不宰。是謂玄德。</h4>
        <h3>五十二章</h3>
        <h4>天下有始。以為天下母。既得其母。以知其子。既知其子。復守其母。沒身不殆。塞其兌。閉其門。終身不勤。開其兌。濟其事。終身不救。見小曰明。守柔曰強。用其光。復歸其明。無遺身殃。是為襲常。</h4>
        <h3>五十三章</h3>
        <h4>使我介然有知。行於大道。唯施是畏。大道甚夷。而人好徑。朝甚除。田甚蕪。倉甚虛。服文綵。帶利劍。厭飲食。財貨有餘。是謂盜夸。非道也哉。</h4>
        <h3>五十四章</h3>
        <h4>善建者不拔。善抱者不脫。子孫以祭祀不輟。修之於身。其德乃真。修之於家。其德乃餘。修之於鄉。其德乃長。修之於邦。其德乃豐。修之於天下。其德乃普。故以身觀身。以家觀家。以鄉觀鄉。以邦觀邦。以天下觀天下。吾何以知天下然哉。以此。
        </h4>
        <h3>五十五章</h3>
        <h4>含德之厚。比於赤子。蜂蠆虺蛇不螫。攫鳥猛獸不搏。骨弱筋柔而握固。未知牝牡之合而朘作。精之至也。終日號而不嗄。和之至也。知和曰常。知常曰明。益生曰祥。心使氣曰強。物壯則老。謂之不道。不道早已。</h4>
        <h3>五十六章</h3>
        <h4>知者不言。言者不知。塞其兌。閉其門。挫其銳。解其紛。和其光。同其塵。是謂玄同。故不可得而親。不可得而疏。不可得而利。不可得而害。不可得而貴。不可得而賤。故為天下貴。</h4>
        <h3>五十七章</h3>
        <h4>以正治國。以奇用兵。以無事取天下。吾何以知其然哉。以此。天下多忌諱。而民彌貧。人多利器。國家滋昏。人多伎巧。奇物滋起。法令滋彰。盜賊多有。故聖人云。我無為。而民自化。我好靜。而民自正。我無事。而民自富。我無欲。而民自樸。
        </h4>
        <h3>五十八章</h3>
        <h4>其政悶悶。其民淳淳。其政察察。其民缺缺。禍兮福之所倚。福兮禍之所伏。孰知其極。其無正也。正復為奇。善復為妖。人之迷。其日固久。是以聖人方而不割。廉而不劌。直而不肆。光而不耀。</h4>
        <h3>五十九章</h3>
        <h4>治人事天。莫若嗇。夫唯嗇。是謂早服。早服謂之重積德。重積德則無不克。無不克則莫知其極。莫知其極。可以有國。有國之母。可以長久。是謂深根固柢。長生久視之道。</h4>
        <h3>六十章</h3>
        <h4>治大國。若烹小鮮。以道蒞天下。其鬼不神。非其鬼不神。其神不傷人。非其神不傷人。聖人亦不傷人。夫兩不相傷。故德交歸焉。</h4>
        <h3>六十一章</h3>
        <h4>大邦者下流。天下之牝。天下之交也。牝常以靜勝牡。以靜為下。故大邦以下小邦。則取小邦。小邦以下大邦。則取大邦。故或下以取。或下而取。大邦不過欲兼畜人。小邦不過欲入事人。夫兩者各得所欲。大者宜為下。</h4>
        <h3>六十二章</h3>
        <h4>道者萬物之奧。善人之寶。不善人之所保。美言可以市。尊行可以加人。人之不善。何棄之有。故立天子。置三公。雖有拱璧以先駟馬。不如坐進此道。古之所以貴此道者何。不曰：求以得。有罪以免邪。故為天下貴。</h4>
        <h3>六十三章</h3>
        <h4>為無為。事無事。味無味。大小多少。圖難於其易。為大於其細。天下難事。必作於易。天下大事。必作於細。是以聖人終不為大。故能成其大。夫輕諾必寡信。多易必多難。是以聖人猶難之。故終無難矣。</h4>
        <h3>六十四章</h3>
        <h4>其安易持。其未兆易謀。其脆易泮。其微易散。為之於未有。治之於未亂。合抱之木。生於毫末。九層之臺。起於累土。千里之行。始於足下。為者敗之。執者失之。是以聖人無為故無敗。無執故無失。民之從事。常於幾成而敗之。慎終如始。則無敗事。是以聖人欲不欲。不貴難得之貨。學不學。復眾人之所過。以輔萬物之自然而不敢為。
        </h4>
        <h3>六十五章</h3>
        <h4>古之善為道者。非以明民。將以愚之。民之難治。以其智多。故以智治國。國之賊。不以智治國。國之福。知此兩者亦稽式。常知稽式。是謂玄德。玄德深矣。遠矣。與物反矣。然後乃至大順。</h4>
        <h3>六十六章</h3>
        <h4>江海之所以能為百谷王者。以其善下之。故能為百谷王。是以聖人欲上民。必以言下之。欲先民。必以身後之。是以聖人處上而民不重。處前而民不害。是以天下樂推而不厭。以其不爭。故天下莫能與之爭。</h4>
        <h3>六十七章</h3>
        <h4>天下皆謂我：道大。似不肖。夫唯大。故似不肖。若肖。久矣其細也夫。我有三寶。持而保之。一曰慈。二曰儉。三曰不敢為天下先。慈故能勇。儉故能廣。不敢為天下先。故能成器長。今舍慈且勇。舍儉且廣。舍後且先。死矣。夫慈以戰則勝。以守則固。天將救之。以慈衛之。
        </h4>
        <h3>六十八章</h3>
        <h4>善為士者。不武。善戰者。不怒。善勝敵者。不與。善用人者。為之下。是謂不爭之德。是謂用人。是謂配天。古之極也。</h4>
        <h3>六十九章</h3>
        <h4>用兵有言：吾不敢為主。而為客。不敢進寸。而退尺。是謂行無行。攘無臂。扔無敵。執無兵。禍莫大於輕敵。輕敵幾喪吾寶。故抗兵相若。哀者勝矣。</h4>
        <h3>七十章</h3>
        <h4>吾言甚易知。甚易行。天下莫能知。莫能行。言有宗。事有君。夫唯無知。是以不我知。知我者希。則我者貴。是以聖人被褐懷玉。</h4>
        <h3>七十一章</h3>
        <h4>知不知。尚矣。不知知。病也。聖人不病。以其病病。夫唯病病。是以不病。</h4>
        <h3>七十二章</h3>
        <h4>民不畏威。則大威至。無狎其所居。無厭其所生。夫唯不厭。是以不厭。是以聖人自知不自見。自愛不自貴。故去彼取此。</h4>
        <h3>七十三章</h3>
        <h4>勇於敢則殺。勇於不敢則活。此兩者。或利或害。天之所惡。孰知其故。天之道。不爭而善勝。不言而善應。不召而自來。繟然而善謀。天網恢恢。疏而不失。</h4>
        <h3>七十四章</h3>
        <h4>民不畏死。奈何以死懼之。若使民常畏死。而為奇者。吾將得而殺之。孰敢。常有司殺者殺。夫代司殺者殺。是謂代大匠斲。夫代大匠斲者。希有不傷其手矣。</h4>
        <h3>七十五章</h3>
        <h4>民之饑。以其上食稅之多。是以饑。民之難治。以其上之有為。是以難治。民之輕死。以其上求生之厚。是以輕死。夫唯無以生為者。是賢於貴生。</h4>
        <h3>七十六章</h3>
        <h4>人之生也柔弱。其死也堅強。草木之生也柔脆。其死也枯槁。故堅強者死之徒。柔弱者生之徒。是以兵強則滅。木強則折。強大處下。柔弱處上。</h4>
        <h3>七十七章</h3>
        <h4>天之道。其猶張弓與。高者抑之。下者舉之。有餘者損之。不足者補之。天之道。損有餘而補不足。人之道。則不然。損不足以奉有餘。孰能有餘以奉天下。唯有道者。是以聖人為而不恃。功成而不處。其不欲見賢。</h4>
        <h3>七十八章</h3>
        <h4>天下莫柔弱於水。而攻堅強者莫之能勝。以其無以易之。弱之勝強。柔之勝剛。天下莫不知。莫能行。是以聖人云：受國之垢。是謂社稷主。受國不祥。是為天下王。正言若反。</h4>
        <h3>七十九章</h3>
        <h4>和大怨。必有餘怨。報怨以德。安可以為善。是以聖人執左契。而不責於人。有德司契。無德司徹。天道無親。常與善人。</h4>
        <h3>八十章</h3>
        <h4>小國寡民。使有什伯人之器而不用。使民重死而不遠徙。雖有舟輿。無所乘之。雖有甲兵。無所陳之。使民復結繩而用之。甘其食。美其服。安其居。樂其俗。鄰國相望。雞犬之聲相聞。民至老死。不相往來。</h4>
        <h3>八十一章</h3>
        <h4>信言不美。美言不信。善者不辯。辯者不善。知者不博。博者不知。聖人不積。既以為人己愈有。既以與人己愈多。天之道。利而不害。聖人之道。為而不爭。</h4>
        <h3><a href="http://127.0.0.1:5000">home</a></h3>
</body>

</html>